>>>
Konu: SÖZLEŞMELİ ÖĞRETMEN İSTİHDAMINA İLİŞKİN YÖNETMELİK
>>>


#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE AMAÇ#
Amaç
MADDE 1 – (1) Bu Yönetmeliğin amacı, öncelikle kalkınmada birinci derecede öncelikli yörelerde olmak üzere Millî Eğitim Bakanlığının boş öğretmen norm kadrosu bulunan örgün ve yaygın eğitim kurumlarında 14/7/1965 tarihli ve 657 sayılı Devlet Memurları Kanununun 4 üncü maddesinin (B) fıkrası kapsamında sözleşmeli öğretmen istihdamına ilişkin usul ve esasları düzenlemektir.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE KAPSAM#
Kapsam
MADDE 2 – (1) Bu Yönetmelik, öncelikle kalkınmada birinci derecede öncelikli yörelerde olmak üzere Millî Eğitim Bakanlığının boş öğretmen norm kadrosu bulunan örgün ve yaygın eğitim kurumlarında 657 sayılı Kanunun 4 üncü maddesinin (B) fıkrası kapsamında istihdam edilen sözleşmeli öğretmenleri kapsar.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE DAYANAK#
Dayanak
MADDE 3 – (1) Bu Yönetmelik, 657 sayılı Devlet Memurları Kanunu, 25/8/2011 tarihli ve 652 sayılı Millî Eğitim Bakanlığının Teşkilat ve Görevleri Hakkında Kanun Hükmünde Kararname ile 6/6/1978 tarihli ve 7/15754 sayılı Bakanlar Kurulu Kararıyla yürürlüğe konulan Sözleşmeli Personel Çalıştırılmasına İlişkin Esaslar hükümlerine dayanılarak hazırlanmıştır.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE TANIMLAR#
Tanımlar
MADDE 4 – (1) Bu Yönetmelikte geçen;
a) Alan: Öğretmen adaylarının mezun oldukları yükseköğretim programına bağlı olarak Bakanlık tarafından belirlenen atanabilecekleri alanları, 
b) Bakan: Millî Eğitim Bakanını,
c) Bakanlık: Millî Eğitim Bakanlığını,
ç) Eğitim kurumu: Bakanlığa bağlı her derece ve türdeki; okul öncesi eğitim, ilköğretim ve ortaöğretim faaliyetlerinin yürütüldüğü örgün eğitim kurumları ve örgün eğitimin yanında veya dışında eğitim faaliyetlerinin yürütüldüğü yaygın eğitim kurumlarını, 
d) Görev yeri: Görevin yapıldığı eğitim kurumunu,
e) KPSS: Kamu Personel Seçme Sınavını,
f) Pedagojik formasyon: Millî Eğitim Bakanlığı ile Yükseköğretim Kurulu işbirliği çerçevesinde açılan ve öğretmenlik mesleğine yönelik derslerin yer aldığı programı,
g) Sözleşmeli öğretmen: Millî Eğitim Bakanlığının boş öğretmen norm kadrosu bulunan örgün ve yaygın eğitim kurumlarında 657 sayılı Devlet Memurları Kanununun 4 üncü maddesinin (B) fıkrası kapsamında Kamu Personel Seçme Sınavı sonucuna göre sözlü sınava çağrılıp başarılı olanlar arasından süreli olarak istihdam edilenleri,
ğ) Sözlü sınav: Millî Eğitim Bakanlığınca sözleşmeli öğretmen adaylarına yönelik yapılan merkezi sınavı,
h) Yıl: Göreve başlama tarihine göre geçen bir yıllık süreyi, ifade eder.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMEN POZİSYONLARINDA ATAMAYA İLİŞKİN HÜKÜMLERDE BAŞVURU ŞARTLARI#
Başvuru şartları
MADDE 5 – (1) Sözleşmeli öğretmenliğe atanmak üzere başvuruda bulunacaklarda, 657 sayılı Kanunun 48 inci maddesinde belirtilen genel şartların yanında aşağıdaki özel şartlar aranır:
a) Mezun olunan yükseköğretim programının, Bakanlığın öğretmenliğe atanacakların tespitine ilişkin kararına göre atama yapılacak alana uygun olması,
b) Öğretmenliğe kaynak teşkil eden yükseköğretim programlarından mezun olanların ihtiyacı karşılamadığı alanlara atanacaklar hariç, Bakanlıkça uygun görülen pedagojik formasyon eğitiminin başarıyla tamamlanmış olması,
c) Yurt dışındaki yükseköğretim kurumlarından mezun olanların, Yükseköğretim Kurulu Başkanlığınca yükseköğrenimlerinin ve/veya pedagojik formasyon belgelerinin yurt içindeki yükseköğretim kurumlarına veya programlarına denkliğinin kabul edilmiş olması,
ç) KPSS’den, atanacakları alanlar için belirlenen taban puan ve üzerinde puan almış olması,
d) Devlet memurluğundan veya öğretmenlik mesleğinden çıkarılmayı gerektiren bir ceza alınmamış olması.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMEN POZİSYONLARINDA ATAMAYA İLİŞKİN HÜKÜMLERDE ATAMA DÖNEMLERİ#
Atama dönemleri
MADDE 6 – (1) Sözleşmeli öğretmenlik pozisyonlarına Şubat döneminde atama yapılır. Bakanlıkça gerekli görüldüğü hâllerde pozisyon imkânları ve ihtiyaç çerçevesinde bu dönem dışında da atama yapılabilir.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMEN POZİSYONLARINDA ATAMAYA İLİŞKİN HÜKÜMLERDE DUYURU#
Duyuru
MADDE 7 – (1) Sözleşmeli öğretmenlik için başvuracaklarda aranacak şartlar, başvuruda bulunacakların nitelikleri, başvuru yeri, süresi, başvuruda bulunacaklardan istenecek belgeler, sözlü sınav, sınav sonuçlarının açıklanmasına yönelik süreler, itiraz süreleri ve atama ile uygulamaya ilişkin diğer hususlar Bakanlıkça ilan edilecek duyuruda belirtilir.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMEN POZİSYONLARINDA ATAMAYA İLİŞKİN HÜKÜMLERDE BAŞVURU#
Başvuru
MADDE 8 – (1) Bu Yönetmelikte öngörülen şartları taşıyanlar, duyuruda belirtilen süre içinde sözleşmeli öğretmen olarak atanmak üzere başvuruda bulunabilir. Öğrenimleri birden fazla alana kaynak olanlar, bu alanlardan yalnızca birisi için başvuruda bulunabilir.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMEN POZİSYONLARINDA ATAMAYA İLİŞKİN HÜKÜMLERDE SÖZLÜ SINAV KOMİSYONUNUN OLUŞUMU#
Sözlü sınav komisyonunun oluşumu
MADDE 9 – (1) (Değişik:RG-27/10/2017- 30223) Sözlü sınav komisyonu; Bakan veya görevlendireceği birim amiri tarafından Bakanlık merkez ve taşra teşkilatında şube müdürü ve üstü unvanlı kadrolarda görev yapan personel arasından belirlenen bir başkan, iki asıl ve ihtiyaç duyulduğunda değerlendirilmek üzere iki yedek üyeden oluşur. Yedek üyeler, sınav merkezlerinde oluşturulan yedek üye havuzundan görevlendirilir. İhtiyaç duyulması halinde üyelerden biri, Bakanlıkça, öğretmen adayı yetiştiren yükseköğretim kurumlarında görev yapan öğretim üyeleri arasından belirlenebilir.
(2) Sözlü sınav komisyonu, üye tam sayısı ile toplanır. Asıl üyenin bulunmadığı toplantıya Komisyon başkanının çağrısı üzerine yedek üye katılır. Başarı puanı, her üyenin verdiği puanın aritmetik ortalaması alınarak hesaplanır. 
(3) Gerek görülmesi hâlinde aynı usulle birden fazla sözlü sınav komisyonu kurulabilir. 
(4) Sözlü sınav komisyonu başkan ve üyeleri, boşanmış olsalar dahi eşlerinin, ikinci dereceye kadar (bu derece dâhil) kan ve kayın hısımlarının ve evlatlıklarının katıldığı sözlü sınavlarda görev alamaz. 
(5) Bakanlıkça, sözlü sınav merkezlerinde oluşturulan sözlü sınav komisyonlarının koordinasyonlarını sağlamak üzere Bakanlık merkez teşkilatı yöneticileri arasından görevlendirme yapılabilir.
(6) Sözlü sınav komisyonunun sekretarya işlemleri, sınav merkezlerinin bulunduğu il millî eğitim müdürlüklerince yürütülür.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMEN POZİSYONLARINDA ATAMAYA İLİŞKİN HÜKÜMLERDE SÖZLÜ SINAV KOMİSYONUNUN GÖREVLERİ#
Sözlü sınav komisyonunun görevleri 
MADDE 10 – (1) Sözlü sınav komisyonunun görevleri şunlardır: 
a) Sözlü sınavları, 11 inci maddede belirtilen konulardan Bakanlıkça hazırlanan ve sınav merkezlerine gönderilen sorular üzerinden yapmak ve değerlendirmek. 
b) Sözlü sınava ilişkin itirazları sonuçlandırmak. 
c) Sözlü sınava ilişkin diğer iş ve işlemlerin yürütülmesini sağlamak.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMEN POZİSYONLARINDA ATAMAYA İLİŞKİN HÜKÜMLERDE SÖZLÜ SINAV KONULARI VE AĞIRLIKLARI#
Sözlü sınav konuları ve ağırlıkları
MADDE 11 – (Değişik:RG-24/3/2018-30370) 
(1) Sözlü sınav konuları ve ağırlıkları şunlardır:
a) Eğitim bilimleri ve genel kültür: %20,
b) Bir konuyu kavrayıp özetleme, ifade yeteneği ve muhakeme gücü: %20,
c) İletişim becerileri, özgüveni ve ikna kabiliyeti: %20,
ç) Bilimsel ve teknolojik gelişmelere açıklığı: %20,
d) Topluluk önünde temsil yeteneği ve eğitimcilik nitelikleri: %20.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMEN POZİSYONLARINDA ATAMAYA İLİŞKİN HÜKÜMLERDE SÖZLÜ SINAV#
Sözlü sınav 
MADDE 12 – (1) KPSS sonucunda her alan için oluşan puan sıralamasına göre en yüksek puan alandan başlamak üzere, alanlar için belirlenen kontenjan sayısının üç katı aday sözlü sınava çağrılır. Son sıradaki adayla aynı puana sahip olan adaylar da sözlü sınava çağrılır. 
(2) Sözlü sınav, Bakanlıkça sözlü sınav komisyonu oluşturulması öngörülen sözlü sınav merkezlerinde yapılır. 
(3) Sözlü sınava girmek isteyenler, tercihleri de dikkate alınarak belirlenen sözlü sınav merkezlerinden birinde sözlü sınava alınır.
(4) Sözleşmeli öğretmenliğe atama için yapılacak sözlü sınava katılmaya hak kazanan adaylar, sözlü sınav komisyonunca yüz tam puan üzerinden değerlendirilir. Sözlü sınavda 60 ve üzerinde puan alanlar başarılı sayılır ve sözleşmeli öğretmenliğe atanmak üzere tercih yapma hakkına sahip olur.
(5) (Ek:RG-14/5/2024-32546) Sözlü sınav başarı puanı KPSS puanının %50’si ile sözlü sınavdan alınan puanın %50’si alınarak belirlenir.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMEN POZİSYONLARINDA ATAMAYA İLİŞKİN HÜKÜMLERDE SÖZLÜ SINAV SONUÇLARININ İLANI VE İTİRAZI#
Sözlü sınav sonuçlarının ilanı ve itiraz
MADDE 13 – (1) Sözlü sınav sonuçları, tüm sınavların tamamlanmasını takiben duyuruda belirtilen süre içinde Bakanlıkça ilan edilir.
(2) Sözlü sınav sonuçlarına, sonuçların açıklanmasını takiben duyuruda belirtilen süre içinde sınava girilen sınav merkezinin bulunduğu il millî eğitim müdürlüğüne itiraz edilebilir. Bu itirazlar sözlü sınav komisyonunca incelenerek oy çokluğu ile karara bağlanır. İtiraz sonuçları, ilgili il millî eğitim müdürlüklerince itiraz sahiplerine duyurulur.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMEN POZİSYONLARINDA ATAMAYA İLİŞKİN HÜKÜMLERDE ATAMA BAŞVURUSU VE TERCİHLER#
Atama başvurusu ve tercihler
MADDE 14 – (1) Sözlü sınav sonrasında sözleşmeli öğretmenliğe atanmak üzere tercih hakkı kazananların atama başvuruları, sözlü sınav sonuçlarının kesinleştiği tarihten itibaren ilan edilen süre içinde elektronik ortamda alınır. 
(2) Sözleşmeli öğretmenliğe atanma isteğinde bulunanlara en fazla (Değişik ibare:RG-20/7/2019-30837) 40 tercih hakkı verilir. Adaylar başvurularında, tercihleri dışına atanmayı kabul edip etmediklerini de belirtir. Tercihleri dışında atanmayı kabul etmediğini beyan eden adayların tercihlerine yerleştirilemedikleri takdirde atamaları yapılmaz.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMEN POZİSYONLARINDA ATAMAYA İLİŞKİN HÜKÜMLERDE ATAMA VE GÖREV YERİNİN BELİRLENMESİ#
Atama ve görev yerinin belirlenmesi
MADDE 15 – (1) Sözlü sınavda 60 ve üzerinde puan alanlardan sözleşmeli öğretmenliğe atanmak üzere başvuruda bulunanların atamaları, sözlü sınav (Ek ibare:RG-14/5/2024-32546) başarı puanı üstünlüğüne göre tercihleri de dikkate alınarak ilan edilen kontenjanlar dâhilinde elektronik ortamda gerçekleştirilir. Puan eşitliği hâlinde KPSS puanı üstünlüğü dikkate alınır; eşitliğin devamı hâlinde atanacak aday bilgisayar kurası ile belirlenir.
(2) Atamalar, Bakanlıkça il/ilçe veya doğrudan eğitim kurumlarına yapılır.
(3) Bakanlıkça il/ilçe emrine atama yapılması hâlinde sözleşmeli öğretmenlerin görev yerleri, il/ilçe millî eğitim müdürlüklerince alanında ihtiyaç bulunan eğitim kurumları olacak şekilde belirlenir.
(4) Ataması yapılan sözleşmeli öğretmenler ile ilgili il/ilçe millî eğitim müdürleri arasında sözleşme imzalanır.
(5) İlan edilen kontenjanlardan atama şartlarını taşımadıklarının anlaşılması nedeniyle atamaların iptal edilmesi, atanılan göreve geçerli bir mazeret olmaksızın süresi içinde başlanılmaması ya da atanma hakkından vazgeçilmesi gibi sebeplerle boşalan pozisyonlara, sözlü sınav sonuçlarının kesinleştiği tarihten itibaren altı aylık süreyi aşmamak üzere aynı usulle atama yapılabilir.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMEN POZİSYONLARINDA ATAMAYA İLİŞKİN HÜKÜMLERDE TEBLİGAT VE GÖREVE BAŞLAMA#
Tebligat ve göreve başlama
MADDE 16 – (1) Ataması yapılanlara, 11/2/1952 tarihli ve 7201 sayılı Tebligat Kanunu hükümlerine göre tebligat yapılır. Atamaları kendilerine tebliğ edilenler, tebliğ tarihini izleyen 15 gün içinde göreve başlar.
(2) Göreve başlatılma sırasında taraflar arasında hizmet sözleşmesi imzalanır. Sözleşme imzalayanlar görev aldıkları eğitim kurumlarında alanları itibariyle norm kadrolarla ilişkilendirilir.
(3) Belge ile ispatı mümkün zorlayıcı sebepler olmaksızın süresi içerisinde göreve başlayamayanlar ile belge ile ispatı mümkün zorlayıcı sebeplerle göreve başlamama hâli iki ayı aştığı takdirde bu kişilerin atamaları iptal edilir. Ataması iptal edilenler ile göreve başlayıp da dört yıl içinde görevinden ayrılanlar, atamalarının iptal edildiği veya ayrıldıkları tarihten itibaren bir yıl süreyle sözleşmeli öğretmenlik pozisyonlarına atanmak üzere başvuruda bulunamaz.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE ADAYLIK, YER DEĞİŞTİRME VE ÖĞRETMEN KADROSUNA ATAMADA ADAYLIK#
Adaylık 
MADDE 17 – (1) Sözleşmeli öğretmen olarak atananlar, 17/4/2015 tarihli ve 29329 sayılı Resmî Gazete’de yayımlanan Millî Eğitim Bakanlığı Öğretmen Atama ve Yer Değiştirme Yönetmeliği hükümleri çerçevesinde Bakanlık Öğretmen Yetiştirme ve Geliştirme Genel Müdürlüğünce yapılacak planlama doğrultusunda adaylık (Değişik ibare:RG-23/12/2017-30279) sürecine tabi tutulur.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE ADAYLIK, YER DEĞİŞTİRME VE ÖĞRETMEN KADROSUNA ATAMADA İHTİYAÇ FAZLASI SÖZLEŞMELİ ÖĞRETMENLERİN YER DEĞİŞTİRMELERİ#
İhtiyaç fazlası sözleşmeli öğretmenlerin yer değiştirmeleri
MADDE 18 – (1) Eğitim kurumu ve/veya bölüm kapanması, program değişikliği, Bakanlığın öğretmenliğe atanacakların tespitine ilişkin kararıyla bazı derslerin kaldırılması veya istihdam alanının daralması gibi nedenlerle öğretmen fazlalığı oluşması hâlinde, öncelikle sözleşmeli öğretmenler ihtiyaç fazlası öğretmen olarak değerlendirilir.
(2) (Değişik:RG-24/3/2018-30370) İhtiyaç fazlası konumda bulunan sözleşmeli öğretmenler, istekleri ve tercihleri de dikkate alınmak suretiyle atamaya esas puan üstünlüğüne göre il içinde alanlarında öğretmen ihtiyacı bulunan eğitim kurumlarına valiliklerce atanır; bunlardan il içinde alanlarında öğretmen ihtiyacı bulunmayanlar, istekleri ve tercihleri de dikkate alınmak suretiyle atamaya esas puan üstünlüğüne göre il dışında alanlarında öğretmen ihtiyacı bulunan eğitim kurumlarına Bakanlıkça atanır. Sözleşmeli öğretmenlerin sözleşmeleri, bu fıkraya göre yapılması öngörülen görev yeri değişikliğini kabul etmemeleri hâlinde sona erer.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE ADAYLIK, YER DEĞİŞTİRME VE ÖĞRETMEN KADROSUNA ATAMADA, ÖĞRETMEN KADROSUNA ATAMA#
Öğretmen kadrosuna atama
MADDE 19 – (1) (Değişik cümle:RG-23/12/2017-30279) Sözleşmeli öğretmenlerden adaylık sürecinde başarılı olan ve sözleşme gereği dört yıllık çalışma süresini tamamlayanlar, talepleri hâlinde görev yaptıkları eğitim kurumunda öğretmen kadrolarına atanır. Öğretmen kadrolarına atananlar, aynı yerde en az iki yıl daha görev yapar, bunlar hakkında adaylık hükümleri uygulanmaz.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMENLERİN YÜKÜMLÜLÜK VE HAKLARINDA SÖZLEŞMELİ ÖĞRETMENLERİN GÖREV VE SORUMLULUKLARI#
Sözleşmeli öğretmenlerin görev ve sorumlulukları
MADDE 20 – (1) Sözleşmeli öğretmenler, görev yaptıkları eğitim kurumlarındaki emsali kadrolu alan öğretmenleri için öngörülen görev ve sorumlulukları yerine getirmekle yükümlüdür.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE SÖZLEŞMELİ ÖĞRETMENLERİN YÜKÜMLÜLÜK VE HAKLARINDA SÖZLEŞMELİ ÖĞRETMENLERİN MALÎ HAKLARI#
Sözleşmeli öğretmenlerin malî hakları 
MADDE 21 – (1) Sözleşmeli öğretmenlerin malî hakları ile ilgili iş ve işlemler Sözleşmeli Personel Çalıştırılmasına İlişkin Esaslar hükümlerine göre yapılır.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE ÇEŞİTLİ VE SON HÜKÜMLERDE SÖZLEŞMENİN FESHİ VE SONA ERMESİ#
Sözleşmenin feshi ve sona ermesi
MADDE 22 – (1) Sözleşmeli öğretmenlerden;
a) Bu Yönetmelikte belirtilen şartlardan herhangi birini taşımadığı sonradan anlaşılanların veya bu şartlardan herhangi birini görevleri sırasında kaybedenlerin,
b) Millî Eğitim Bakanlığı Öğretmen Atama ve Yer Değiştirme Yönetmeliğine göre her yıl yapılacak performans değerlendirmesinde başarılı olamayanların, sözleşmeleri tek taraflı olarak feshedilir.
(2) Sözleşmeli öğretmen olarak çalışmakta iken 65 yaşını dolduranların sözleşmeleri, 65 yaşını doldurdukları tarihte hiçbir işleme gerek kalmaksızın sona erer. 
(3) Sözleşmeli öğretmenler, bir ay önceden yazılı ihbar ile sözleşmeyi tek taraflı feshedebilir. 
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE ÇEŞİTLİ VE SON HÜKÜMLERDE YENİDEN HİZMETE ALINMA#
Yeniden hizmete alınma
MADDE 23 – (1) Doğum ve askerlik sebebiyle hizmet sözleşmesi feshedilen sözleşmeli öğretmenlerin pozisyonu saklı tutulur ve bunlar istekleri hâlinde ayrıldıkları eğitim kurumunda yeniden hizmete alınır. 
(2) Yeniden hizmete alınacak sözleşmeli öğretmenlerin;
a) Sözleşmelerinin feshi sebebiyle iş sonu tazminatı almamış olmaları,
b) Doğum sebebiyle hizmet sözleşmesini feshedenlerin, doğum izninin bitiminden itibaren en geç bir yıl; askerlik sebebiyle hizmet sözleşmesi feshedilenlerin ise terhis tarihinden itibaren en geç otuz gün içinde yeniden istihdam edilmek üzere yazılı talepte bulunmaları, gerekir. 
(3) Bu maddenin ikinci fıkrasına göre yazılı talepte bulunanlar, yazılı taleplerini takip eden en geç otuz gün içinde sözleşmeli öğretmenliğe döndürülür.
(4) Bu madde çerçevesinde yeniden istihdam edilecek sözleşmeli öğretmenler ile yapılacak sözleşme eski sözleşmenin devamı niteliğindedir.
(5) Sözleşmeli öğretmenler, hizmet sözleşmesi esaslarına aykırı hareket etmeleri nedeniyle sözleşmelerinin feshedilmesi veya sözleşme dönemi içinde sözleşmeyi tek taraflı feshetmeleri hâlinde, fesih tarihinden itibaren bir yıl geçmedikçe sözleşmeli öğretmen olarak atanmak üzere başvuruda bulunamaz.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE ÇEŞİTLİ VE SON HÜKÜMLERDE İZİNLER#
İzinler
MADDE 24 – (1) Sözleşmeli öğretmenler yarıyıl ve yaz tatillerinde izinli sayılır. Bunlara, hastalık ve diğer mazeret izinleri dışında ayrıca yıllık izin verilmez. 
(2) Sözleşmeli öğretmenlerin hastalık ve mazeret izinleri, Sözleşmeli Personel Çalıştırılmasına İlişkin Esaslarda belirlendiği şekilde verilir.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE ÇEŞİTLİ VE SON HÜKÜMLERDE SÖZLEŞME SÜRESİ#
Sözleşme süresi
MADDE 25 – (1) Sözleşmeli öğretmenlerin sözleşme süreleri bir yıllık yapılır. Bir yılın sonunda sözleşmesi feshedilmeyenlerin sözleşme süreleri takip eden yıl için de geçerlidir. Bu süre dört yılı geçemez.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE ÇEŞİTLİ VE SON HÜKÜMLERDE GERÇEK DIŞI BEYAN VE USULSÜZ İŞLEM#
Gerçek dışı beyan ve usulsüz işlem
MADDE 26 – (1) Sözleşmeli öğretmenlerden haklarında yapılacak inceleme ve soruşturma sonucunda atamalarına ilişkin bilgi ve belgeleri gerçeğe uygun olarak düzenlemediği tespit edilenlerin sözleşmeleri feshedilir ve cumhuriyet savcılığına suç duyurusunda bulunulur.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE ÇEŞİTLİ VE SON HÜKÜMLERDE YÜRÜRLÜK#
Yürürlük
MADDE 27 – (1) Bu Yönetmelik yayımı tarihinde yürürlüğe girer.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE ÇEŞİTLİ VE SON HÜKÜMLERDE YÜRÜTME#
Yürütme
MADDE 28 – (1) Bu Yönetmelik hükümlerini Millî Eğitim Bakanı yürütür.
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİĞİN YAYINLADIĞI RESMÎ GAZETE#
Tarihi - Sayısı
3\8\2016 - 29790
#SECTION_END#

#SECTION_START#
#SECTION_TOPIC: SÖZLEŞMELİ ÖĞRETMEN İSTİHDAMINA İLİŞKİN YÖNETMELİKTE DEĞİŞİKLİK YAPAN YÖNETMELİKLERİN YAYIMLANDIĞI RESMÎ GAZETELER#
Tarihi - Sayısı
1 - 27/10/2017 - 30223
2 - 23/12/2017 - 30279
3 - 24/3/2018 - 30370
4 - 20/7/2019 - 30837
5 - 14/5/2024 - 32546
#SECTION_END#
 
